<?xml version="1.0" encoding="UTF-8"?><TEI xmlns="http://www.tei-c.org/ns/1.0">
    <teiHeader>
        <fileDesc>
            <titleStmt>
                <title/>
                <author>Neja Blaj Hribar</author>
            </titleStmt>
            <editionStmt>
                <edition><date>2023-10-04</date></edition>
            </editionStmt>
            <publicationStmt>
                <p>unknown</p>
            </publicationStmt>
            <sourceDesc>
                <p>Converted from a Word document</p>
            </sourceDesc>
        </fileDesc>
        <encodingDesc>
            <appInfo>
                <application xml:id="docxtotei" ident="TEI_fromDOCX" version="2.15.0">
                    <label>DOCX to TEI</label>
                </application>
            </appInfo>
        </encodingDesc>
        <revisionDesc>
            <listChange>
                <change><date>2023-10-06T08:01:14Z</date><name>Neja Blaj Hribar</name></change>
            </listChange>
        </revisionDesc>
    </teiHeader>
    <text>
        <body>
            <div>
                <head>Učbeniki za osnovne
                        in nižje srednje šole med letoma 1774 in 1918: komentirana bibliografija s
                        spremno študijo</head>
            <div>
                <head>1 Uvod</head>
                <p>Pričujoča digitalna monografija prinaša pregledni seznam učbenikov in
                        sorodnega gradiva, namenjenega ali v praksi uporabljenega pri pouku v
                        osnovnih šolah ter nižjih razredih srednjih šol med letoma 1774 in 1918.
                        Digitalna monografija je nastala v sklopu dela pri projektu »Šole in
                        imperialne, nacionalne in transnacionalne identifikacije: Habsburška
                        monarhija, Jugoslavija in Slovenija« (J6-2573),<note place="foot" xml:id="ftn1" n="1"><p rend="footnote text"> Opis projekta je na voljo na
                            spletni strani Filozofske fakultete Univerze v Ljubljani: <ref target="https://www.ff.uni-lj.si/sole-in-identifikacije">https://www.ff.uni-lj.si/sole-in-identifikacije</ref> (11.
                            september 2023). </p></note> ki ga je sofinancirala Javna agencija
                        za raziskovalno dejavnost Republike Slovenije iz državnega proračuna. Z
                        zbiranjem gradiva, njegovo klasifikacijo in digitalizacijo sva se ukvarjala
                        člana podporne skupine Neja Blaj Hribar in Jan Bernot. Pri zasnovi pričujoče
                        digitalne monografije so nama pomagali tudi člani projektne skupine – vodja
                        projekta Rok Stergar in raziskovalci Karin Almasy, Jernej Kosi, Jovana
                        Mihajlović Trbovc, Tamara Pavasović Trošt, Marko Zajc, Vita Zalar. Posebno
                        zahvalo dolgujeva Karin Almasy, ki nama je izdatno pomagala z nasveti in
                        gradivom, zbranim med svojim raziskovalnim delom. Zahvaljujeva se tudi
                        Mateju Hriberšku, ki je z nama prijazno delil svoje sezname učbeniškega
                        gradiva za pouk klasičnih jezikov, in Teodorju Domeju, ki nama je prav tako
                        pomagal s svojimi nasveti.
                </p>
                <p>Digitalna monografija v takšni obliki ne bi bila mogoča brez sodelavcev
                        programa Raziskovalne infrastrukture slovenskega zgodovinopisja Inštituta za
                        novejšo zgodovino. Posebna zahvala gre Mihaelu Ojsteršku, ki je monografijo
                        spravil v njeno digitalno obliko, študentkama Tamari Logar in Daši Mikuž,
                        Marku Kupljenu ter Ani Cvek za digitalizacijo učbenikov ter njihovo objavo
                        na portalu Zgodovina Slovenije - SIstory.si.</p>
                <p>Zahvala gre tudi Slovenskemu šolskemu muzeju in vsem zaposlenim v njihovi
                        knjižnici, ki so nam omogočili izposojo in digitalizacijo njihovih
                        učbenikov.</p>
            </div>
            <div>
                <head>2 Struktura</head>
                <p>Delo na uporabniškem vmesniku nam je spričo količine in raznolikosti
                        učbeniškega gradiva, pa tudi občasne odsotnosti ali nepopolnosti tozadevno
                        relevantnih podatkov predstavljalo nezanemarljiv izziv. Nujni so bili
                        nekateri kompromisi in poenostavitve, ki jih bomo natančneje pojasnili v
                        naslednjih vrsticah.</p>
                <div>
                    <head>2.1 Kriteriji za izbor učbeniškega
                            gradiva</head>
                    <p>Zaradi narave gradiva, ki v tem primeru pogosto ni enoznačna, so
                            kriteriji, ki sva jih uporabljala pri njegovem uvrščanju v digitalno
                            monografijo, vselej nekoliko arbitrarni. To velja zlasti za začetek
                            obravnavanega obdobja, ko je bil razkorak med predpisanim gradivom in
                            teksti, ki so jih učitelji in duhovniki uporabljali pri pouku mladine,
                            pogosto znaten. Razkorak med predpisanim učbeniškim gradivom in
                            vsakdanjo prakso se je v obravnavanem obdobju postopoma zmanjševal. Pri
                            učbeniškem gradivu iz druge polovice 19. stoletja, zlasti pa pri tistem,
                            ki je nastajalo po letu 1869, je orisanih odstopanj bistveno manj. V
                            naslednjih vrsticah se bomo nekoliko podrobneje posvetili kriterijem, po
                            katerih smo se ravnali pri uvrščanju učbeniškega gradiva v digitalno
                            monografijo.
                    </p>
                    <p>1. Pričujoča obravnava je časovno zamejena s splošno šolsko naredbo iz
                            leta 1774 in razpadom avstro-ogrske monarhije leta 1918. Seveda so
                            nekateri teksti, ki so jih pri šolskem pouku uporabljali v terezijanski
                            in jožefinski dobi (marsikdaj pa tudi pozneje), nastali že pred letom
                            1774. Takšne učbenike sva v pregled vključila le v primerih, ko je bila
                            njihova uporaba v obdobju po letu 1774 v virih in literaturi dovolj
                            zatrdno izpričana. Seveda ni nemogoče, celo zelo verjetno je, da so bili
                            v tem obdobju v rabi tudi drugi, starejši teksti. Vsekakor pa je to
                            polje še vedno odprto nadaljnjim raziskavam. Tudi letnica, s katero
                            zaključujeva pričujočo obravnavo, nikakor ni predstavljala neprodušne
                            pregrade. Prav nasprotno! Številni učbeniki so v bolj ali manj
                            spremenjeni obliki izhajali tudi v novem državnem okviru.<note place="foot" xml:id="ftn2" n="2"><p>
                                Enako velja za znaten del avtorjev učbeniškega gradiva. Tudi ti
                                    so po prevratnem letu 1918 praviloma nadaljevali z
                                delom.</p></note> V takšni primerih v opombah navajava tudi
                            izdaje iz časa po letu 1918.</p>
                    <p>2. V teritorialnem pogledu sva se omejila na ozemlje, ki je do konca
                            ostalo v okviru habsburške monarhije. Izjema je čas med letoma 1809 in
                            1813 – učbenike, ki so nastali na ozemlju Ilirskih provinc, sva seveda
                            upoštevala.
                    </p>
                    <p>3. Ker smo se v sklopu dela pri projektu osredotočali predvsem na razvoj
                            slovenskega nacionalizma in spričo časovnih ter praktičnih omejitev, v
                            tej fazi v digitalno monografijo nisva vključevala znatnega dela
                            učbenikov in učnih pripomočkov v latinskem, nemškem, italijanskem,
                            madžarskem in hrvaškem jeziku. Zavedava se, da zato umanjka velik del
                            učbeniškega gradiva, ki je bilo v uporabi na glavnih šolah, normalkah,
                            (pozneje) pa bodisi na utrakvističnih ljudskih šolah bodisi na ljudskih
                            šolah z nemškim ali katerim drugim učnim jezikom ter zlasti na
                            gimnazijah in realkah. V prihodnosti bo – bodisi kot dopolnitev
                            pričujoče digitalne monografije bodisi v sklopu nadaljnjih raziskav – to
                            gradivo vsekakor treba natančneje analizirati in ga vključiti v
                            pričujoči korpus učbeniškega gradiva. 
                    </p>
                    <p>4. Z zgornjimi omejitvami je povezana tudi odločitev, da se v tej fazi
                            osredotočiva na zbiranje in klasifikacijo učbeniškega gradiva, ki je
                            prišlo v poštev v času obveznega šolanja. Tako sva se osredotočila na
                            učbeniško gradivo, namenjeno osnovnim šolam – osnovno šolo v skladu z
                            definicijo, ki jo v Zgodovini Slovencev uporablja Bogo Grafenauer,
                            razumeva kot »tisto šolo, ki ne zahteva nobene prejšnje izobrazbe, v
                            materinem jeziku vzgaja vsakogar in mu daje temeljna znanja, ne glede na
                            njegovo družbeno pripadnost in bodoči poklic«
                        <note place="foot" xml:id="ftn3" n="3"><p>
                                Grafenauer, Bogo: »Podržavljenje šolstva in splošna šolska
                                    obveznost.« V: <hi rend="italic">Zgodovina Slovencev, ur.
                                    Čepič et. al.</hi> Ljubljana: Cankarjeva založba, 1979,
                                    375.</p></note>
                        – in nižjim letnikom srednjih šol. Učbeniki, namenjeni licejem, višjim
                            gimnazijam in realkam, ter seveda tudi gradivo, ki je bilo v uporabi na
                            učiteljiščih in v poklicnih šolah, v pričujočem pregledu tako zvečine
                            umanjka.<note place="foot" xml:id="ftn4" n="4"><p>
                                V prihodnosti bi bila dopolnitev pričujoče zbirke z gradivom,
                                    namenjenim pouku v zgoraj omenjenih institucijah, vsekakor
                                    dobrodošla.</p></note></p>
                    <p>Seveda je tudi čas obveznega šolanja v obravnavanem obdobju vse prej kot
                            stabilen, tako da so odločitve glede vključevanja in izključevanja
                            učbeniškega gradiva vselej vsaj nekoliko arbitrarne. Šolska obveznost je
                            bila s Splošno šolsko naredbo iz leta 1774 namreč sprva omejena na
                            obdobje med začetkom šestega in dvanajstim letom starosti.<note place="foot" xml:id="ftn5" n="5"><p>
                                Schmidt, Vlado: <hi rend="italic">Zgodovina šolstva in
                                    pedagogike na Slovenskem I. (Od naselitve do 1805).</hi>
                                    Ljubljana: Delavska enotnost, 1988, 180.</p></note> Ker
                            šolski sistem v delih obravnavanega prostora, ki so v spadali v okvir
                            Ilirskih provinc, ni poznal šolske obveznosti, sva za ta kratkotrajni
                            intermezzo – poleg učbeniškega gradiva, namenjenega na novo formiranim
                            enovitim štiriletnim osnovnim šolam – zavoljo razmeroma obvladljivega
                            korpusa gradiva in spričo naglih sprememb na polju sekundarnega
                            šolstva
                        <note place="foot" xml:id="ftn6" n="6"><p>
                                Šumrada Janez: »Poglavitne poteze napoleonske politike v
                                    Ilirskih provincah«, <hi rend="italic">Zgodovinski
                                    časopis</hi> 61, št. 1–2 (2007): 81–83.</p></note>
                            v obzir vzela učbeniško gradivo, namenjeno šolanju na primarni in (vsaj)
                            nižji sekundarni ravni. Po restavraciji habsburške oblasti je bil šolski
                            sistem na ozemlju nekdanjih Ilirskih provinc povrnjen v prejšnje stanje.
                            Z odlokom študijske dvorne komisije z dne 27. septembra 1816 je bila ta
                            podaljšana in se je zaključila z dopolnjenim petnajstim letom, pri čemer
                            je bil v na novo dodanem obdobju, kot poudarja Schmidt, »obvezen le
                            nedeljski pouk«.<note place="foot" xml:id="ftn7" n="7"><p>
                                Schmidt, Vlado: <hi rend="italic">Zgodovina šolstva in
                                    pedagogike na Slovenskem II. (1805–1848).</hi> Ljubljana:
                                    Državna založba Slovenije, 1964, 132.</p></note> Z
                            liberalno šolsko reformo leta 1869 se je uveljavila težnja k splošni
                            osemletni šolski obveznosti. Ideal osemletne šolske obveznosti je bil
                            docela uveljavljen le na Štajerskem in Koroškem, v ostalih deželah, ki
                            so predmet pričujoče obravnave, pa ne docela. Pravico do skrajšanja
                            šolske obveznosti so dobile:</p>
                    <p>– Goriška in Gradiška, kjer je, tako Schmidt, smel deželni šolski svet
                            šolsko obveznost »skrajšati na pet let (od končanega sedmega do
                            končanega dvanajstega leta) v tistih šolskih okoliših, kjer bi krajevne
                            razmere to nujno zahtevale«;<note place="foot" xml:id="ftn8" n="8"><p>
                                Schmidt, Vlado: <hi rend="italic">Zgodovina šolstva in
                                    pedagogike na Slovenskem III. (1848–1870).</hi> Ljubljana:
                                    Delavska enotnost, 1988, 195.</p></note>
                    </p>
                    <p>– Istra, kjer so se, tako Schmidt, odločili »za šestletno šolsko
                            obveznost (od končanega šestega do končanega dvanajstega leta) z večerno
                            ponavljalno šolo v zimskem času do končanega štirinajstega
                            leta«;<note place="foot" xml:id="ftn9" n="9"><p>
                                Prav tam, 195–96.</p></note></p>
                    <p>– Kranjska, kjer je bila šolska obveznost s Postavo, kako naj se uravna
                            napravljanje, »zdrževanje« in obiskovanje javnih ljudskih šol, določena
                            po naslednjem ključu: »Dolžnost, v šolo hoditi (šolska dolžnost) se
                            začenja s spolnjenim šestim letom in traja praviloma do spolnjenega 12.
                            v mestih in trgih s tri- ali večrazrednimi šolami pa do spolnjenega
                            štirinajstega leta. Z ozirom na posebne krajne okoliščine ali na
                            podnebje utegne tudi okrajna šolska oblast izjemno dovoliti, da se
                            začenja šolska dolžnost še le s spolnjenim 7. ali 8. letom. Isto tako
                            sme okrajna šolska oblast dovoliti, da se tudi v mestih in trgih odpuste
                            otroci iz šole, ki so spolnili 12. leto, in so se šolskih predmetov
                            popolnoma naučili.«<note place="foot" xml:id="ftn10" n="10"><p>
                                Prav tam, 200; Deželni zakonik za vojvodstvo kranjsko 25, št. 8
                                    (26. 06. 1873): 57.
                            </p></note> Na Kranjskem so bile orisane spremembe implementirane
                            šele leta 1873, v preostalih deželah, ki so predmet pričujoče obravnave,
                            pa leta 1870.<note place="foot" xml:id="ftn11" n="11"><p>
                                Schmidt: <hi rend="italic">Zgodovina šolstva in pedagogike
                                    na Slovenskem III.</hi>, 196.</p></note></p>
                </div>
                <div>
                    <head>2.2 Navajanje avtorjev, soavtorjev,
                            prevajalcev in urednikov</head>
                    <p>Sploh v zgodnejšem obdobju so zapisi imen in priimkov avtorjev pogosto
                            nekonsistentni. V različnih izdajah istega učbenika ali različnih
                            učbenikih istega avtorja imamo tako pogosto opraviti z različnimi zapisi
                            imen in priimkov avtorjev. Mestoma je to posledica sprememb v
                            transkripciji, mestoma pa nasledek odločitve za zapis imena v drugem
                            jeziku. Zgodi se tudi, da avtor, ki mu avtorstvo učbenika na podlagi
                            virov in obstoječih raziskav lahko pripišemo s precejšnjo mero
                            gotovosti, v učbeniku niti ni naveden. Ker bi striktno sledenje izvirnim
                            napisom v posameznem učbeniku torej povzročalo nepotrebno zmedo in
                            uporabniku oteževalo iskanje, sva vselej uporabljala standardno
                            slovensko različico zapisa imena in priimka. Pri tem sva se opirala
                            zlasti na SBL in Cobiss, pa tudi ostalo tozadevno relevantno
                            literaturo.</p>
                    <p>Poleg tega sva zaradi preglednosti ločeno navajala izvirne avtorje –
                            vrstica: »Izvirni avtor (če gre za priredbo) / Avtor (če gre za izvirno
                            delo)« – in avtorje poznejših priredb, prevajalce in urednike – vrstica:
                            »Avtor priredbe / Prevajalec / Urednik«. Pri tem je treba poudariti, da
                            distinkcija med avtorjem izvirnika in prirediteljem ni vselej povsem
                            nedvoumna. Nekateri učbeniki so izhajali zelo dolgo. V takšnih primerih
                            bi marsikatero predelavo učbenika (številne so nastale celo po smrti
                            izvirnega avtorja) spričo vsebinskih sprememb brez posebnih zadržkov
                            lahko imeli za samostojno delo, avtorja priredbe pa označili za avtorja
                            v pravem pomenu besede. Seveda so takšne odločitve vselej vsaj nekoliko
                            arbitrarne. Da bi se izognila nekonsistentnosti, sva se odločila za
                            pristop, po katerem sva tudi v primerih večjih predelav vse poznejše
                            izdaje nekega učbenika ohranila v istem vnosu – v primerih, ko sva se
                            odločila drugače, sva svojo odločitev za samostojno obravnavo učbenika
                            pojasnila v opombah. Ker gre pri številnih učbenikih za prevode, sva
                            poleg izhodiščnega avtorja vselej navajala tudi prevajalce. Meja med
                            urednikom in avtorjem je velikokrat zabrisana. Predvsem pri berilih in
                            pesmaricah posameznik, ki ga navajava kot avtorja, pogosto ni bil avtor
                            izbirnih tekstov, temveč le nekakšen urednik. Urednike sva navajala le
                            izjemoma, ko so bili navedeni poleg avtorja.
                    </p>
                </div>
                <div>
                    <head>2.3 Navajanje naslovov<note place="foot" xml:id="ftn12" n="12"><p>
                                Pri prečrkovanju naslovov iz dajnčice, metelčice in bohoričice
                                    sva se ravnala po zapisih na Cobissu in dLib. Zavedava se, da je
                                    način prečrkovanja na obeh spletnih straneh pogosto neustrezen
                                    (na tem mestu se še enkrat zahvaljujeva. Teodorju Domeju, ki
                                    naju je na to prijazno opozoril), vendar sva se zaradi lažjega
                                    iskanja gradiva po različnih bazah podatkov odločila, da zapisov
                                    ne bova naknadno spreminjala.</p></note></head>
                    <p>V vrstici »Naslov (prva izdaja)« navajava naslov prve izdaje, če ta ni
                            znan, pa naslov prve izdaje, za katero imamo natančne podatke o naslovu.
                            V nekaterih primerih se namreč zgodi, da iz poročil sodobnikov vemo, da
                            je učbenik izšel že prej, vendar prva izdaja ni ohranjena. Tu in tam se
                            zgodi tudi, da sicer zanesljivi viri, ki govorijo o tem, da je učbenik
                            izšel, ne vsebujejo podatka o natančnem naslovu. V takšnih primerih
                            približnih naslovov nisva navajala. Vseskozi sva se namreč držala
                            načela, da zapis naslova – če je to le mogoče – ohraniva v izvirni
                            obliki. Ker je naslovu vselej dodana tudi letnica, bo bralec brez težav
                            ugotovil, ali gre za naslov prve izdaje ali prve znane izdaje
                            učbenika.
                    </p>
                    <p>Znane naslove vseh naslednjih izdaj navajava v vrstici »Naslov (poznejše
                            izdaje) «. Tudi v tem primeru se pogosto zgodi, da zagotovo vemo, da je
                            obstajala – v tem primeru največkrat na podlagi omemb prejšnje, nama
                            nedostopne izdaje na začetku katerega od učbenikov, s katerim sva
                            razpolagala. Zato mestoma nastopi diskrepanca med številom letnic,
                            navedenih v vrstici »Leto (poznejše izdaje)«, in letnicami, ki so v
                            oklepaju pripisane poleg različnih verzij naslova. Tudi v tem primeru
                            sva vselej skušala ohraniti izvirno obliko zapisa naslova. Letnice v
                            oklepajih pa se nanašajo na izdaje z istim naslovom.
                    </p>
                </div>
                <div>
                    <head>2.4 Navajanje krajevnih imen</head>
                    <p>Zapisi krajevnih imen so v obravnavanem obdobju doživeli številne
                            spremembe. Deloma gre za nasledek odsotnosti ali vsaj pomanjkljive
                            standardizacije jezika, v katerem so pisani učbeniki, ki so bili v rabi
                            na obravnavanem prostoru. Vse skupaj še dodatno zaplete dejstvo, da je
                            kraj pogosto zapisan v latinskem, nemškem ali katerem drugem jeziku. Da
                            bi bil pričujoči seznam dovolj pregleden in – kar je še bolj pomembno –
                            bi uporabniku omogočil učinkovitejšo rabo digitalne monografije, sva
                            kraje vselej zapisovala v sodobni varianti krajevnega imena. Imena
                            krajev, ki so na ozemlju Republike Slovenije, sva vselej zapisovala le s
                            slovenskim imenom. Pri krajih, ki dandanes ležijo v tujini, vendar zanje
                            iz teh ali onih razlogov obstaja standardno slovensko poimenovanje
                            (praviloma gre za dvojezične kraje in večja urbana središča), sva
                            krajevno ime najprej zapisala v (najbolj razširjenem) uradnem jeziku
                            države, v kateri se kraj dandanes nahaja, slednjemu pa dodala še
                            slovensko varianto krajevnega imena. Pri krajih, kjer slednja ne
                            obstaja, sva krajevno ime zapisala le v (najbolj razširjenem) uradnem
                            jeziku države, v kateri se kraj dandanes nahaja.
                    </p>
                    <p>V vrstici »Kraj (prva izdaja)« navajava kraj prve znane izdaje. Kraje
                            vseh ostalih izdaj navajava v vrstici »Kraj (poznejše izdaje)«. V zvezi
                            z zapisovanjem letnic v oklepaju velja enako kot pri navajanju naslovov
                            in založb oziroma založnikov.</p>
                </div>
                <div>
                    <head>2.5 Navajanje založb</head>
                    <p>Spremembe in nekonsistentnosti so pri navajanju založnikov še precej bolj
                            izrazite kot pri navajanju krajevnih imen. Poenotenje je bilo tako nujno
                            tudi v tem primeru. Zavedava se, da način zapisa imena založnika (enako
                            velja tudi za zapis krajevnega imena) ni nepomemben in bi bil kot tak
                            lahko predmet zgodovinopisne analize, vendar je v tem primeru
                            preglednost prevladala nad tovrstnimi pomisleki. Poleg tega je bila
                            takšna odločitev tudi posledica dejstva, da sva se zaradi obilice
                            gradiva pogosto zanašala na vpise v sistemu Cobiss. Čeprav je v vpisih
                            na omenjenem portalu praviloma ohranjen izvirni zapis, je do poenotenja
                            mestoma vseeno prihajalo, tako da bi bil zapis izvirne oblike imena
                            založbe v vsakem primeru okrnjen. Pri poenotenju sva se zvečine ravnala
                            po zapisu, ki ga najdemo v SBL, pri obravnavi zgodnejših obdobij sva se
                            opirala zlasti na delo Anje Dular ter seveda tudi na dela Vlada Schmidta
                            in Ivana Andoljška.<note place="foot" xml:id="ftn13" n="13"><p rend="footnote text"> Dular, Anja: <hi rend="italic">Živeti od
                                    knjig: zgodovina knjigotrštva na Kranjskem od začetka 19.
                                    stoletja.</hi>
                                Ljubljana : Zveza zgodovinskih društev
                                    Slovenije, 2002; Schmidt: <hi rend="italic">Zgodovina
                                    šolstva in pedagogike na Slovenskem II.</hi>
                                in Andoljšek, Ivan:
                                <hi rend="italic">Naš začetni bralni pouk in učbeniki
                                    zanj I. (1550–1869).</hi>
                                    Maribor: Dopisna delavska univerza Univerzum,
                            1978.</p></note> Pri prekmurskih tiskih sva si pomagala
                            predvsem z delom Ivana Škafarja. Na tem mestu je treba dodati še, da sva
                            pri imenih založnikov prekmurskih učbenikov najprej navedla ime, nato pa
                            priimek. Sledila sva torej zapisu, ki je standarden pri nas, ne pa
                            izvirnemu vrstnemu redu. Vselej sva modernizirala tudi zapis tistih
                            založb, katerih poimenovanje ni izhajalo iz osebnega imena založnika.
                            Tudi v tem primeru v vrstici »Založnik (prva izdaja)« navajava kraj prve
                            znane izdaje. Kraje vseh ostalih izdaj navajava v vrstici »Založnik
                            (poznejše izdaje)«. V zvezi z zapisovanjem letnic v oklepaju velja enako
                            kot pri navajanju naslovov in krajevnih imen.</p>
                    <p>V primerih, ko ime založnika ni znano, navajava ime tiskarja, pri katerem
                            je bil učbenik natisnjen. V redkih primerih, ko nama ni uspelo
                            identificirati niti slednjega, navajava podatke o knjigarnah ali
                            knjigotržcih, pri katerih je bil učbenik naprodaj, in sorodne
                            podatke.</p>
                </div>
                <div>
                    <head>2.6 Navajanje letnic</head>
                    <p>Kot sva nakazala že zgoraj, število letnic izdaje posameznega učbenika
                            občasno presega število letnic, pripisanih v vrsticah s podatki o
                            naslovih, krajih in založnikih. V nekaterih primerih je v učbenikih
                            naveden tudi podatek o letnici predhodne izdaje. Mestoma se zgodi, da za
                            slednjo vemo le na podlagi tega podatka. Tako razpolagamo le z letnico,
                            ne pa tudi z ostalimi podatki. Zato mestoma prihaja do odstopanja med
                            letnicami, ki jih navajava v ostalih vrsticah. Čeprav je zelo verjetno,
                            da so bili v takšnih primerih pogosto enaki tudi vsi ostali podatki – to
                            so naslov, kraj in založnik –, tega z gotovostjo vendarle ne moreva
                            trditi.
                    </p>
                    <p>Ker so ponatisni nekaterih učbenikov izhajali skoraj vsako leto, vsebina
                            pa se ni spreminjala, sva pri učbenikih, ki so začeli izhajati po letu
                            1869, navedla zgolj obdobje veljavnosti učbenika, ne pa vsakega ponatisa
                            posebej.</p>
                </div>
                <div>
                    <head>2.7 Navajanje podatkov o uporabi
                            učbeniškega gradiva</head>
                    <p>Podatki o namembnosti učbeniškega gradiva, ki jih navaja v vrstici
                            »Predmet«, so namenjeni izključno osnovni orientaciji bralca, ne morejo
                            pa biti osnova za podrobnejšo analizo rabe učbenikov. V vsakdanji praksi
                            namreč raba učbenikov ni vselej ustrezala njihovemu prvotnemu namenu,
                            poleg tega so se skozi čas spreminjala poimenovanja nekaterih predmetov
                            in sami predmetniki. Za natančnejši vpogled v rabo posameznega učbenika
                            si bralci lahko pomagajo z literaturo, ki jo navajava v vrstici »Viri in
                            literatura«. Za čas po letu 1869 pa natančen vpogled v namembnost
                            aprobiranih učbenikov omogoča tudi gradivo ministrstva za uk in
                            bogočastje. Povezave do tozadevno relevantnega gradiva so prav tako
                            dostopne v vrstici »Viri in literatura«.</p>
                </div>
            </div>
            <div>
                <head>3 Navodila za uporabo seznama</head>
                <p>Seznam učbenikov se nahaja v zavihku »Tabelarni prikaz«, kjer se prikaže
                        spletna tabela z osnovnimi podatki: Naslov prve izdaje, Avtor, Leto, Kraj
                        (prve izdaje) in Predmet. S klikom na povezavo pri naslovu odpremo celotni
                        opis posameznega učbenika s povezavami do digitaliziranega gradiva (če je
                        dostopno).</p>
                <p>Levo zgoraj lahko na gumbu »Vidnost stolpcev« spremenimo prikazane podatke. S
                        klikom na naslov posameznega stolpca lahko učbenike tudi razvrstimo po
                        abecedi, letu itd.</p>
                <p>S premikanjem po straneh lahko brskamo med učbeniki ali v iskalniku desno
                        zgoraj brskamo po vseh podatkih, na dnu tabele pa je omogočeno iskanje po
                        osnovnih podatkih. Na vrhu strani sta možna tudi filtriranje učbenikov po
                        letih izida in možnost prikaza izdanih učbenikov v izbranem obdobju. 
                </p>
                <p>Tabelo je mogoče izvoziti v formatu .csv, .xlsx in .pdf. Če so z iskalnikom
                        že filtrirani podatki, bo izvozilo le prikazane učbenike, v nasprotnem
                        primeru pa celotno tabelo.</p>
                <div>
                    <head>3.1 Navodila za uporabo seznama
                            aprobiranih učbenikov za obdobje med letoma 1869 in 1918</head>
                    <p>Pri ustvarjanju pričujoče digitalne monografije sva izdatno uporabljala
                            Uradne liste Ministrstva za bogočastje in uk (»Verordnungsblatt des
                            Ministeriums für Cultus und Unterricht«). V slednjih so bili namreč od
                            leta 1869 navedeni vsi aprobirani učbeniki in učni pripomočki.
                        <note place="foot" xml:id="ftn14" n="14"><p>
                                Žigon, Tanja, Almasy, Karin in Lovšin, Andrej: <hi rend="italic">Vloga in pomen prevajanja učbenikov v 19.
                                    stoletju: kulturnozgodovinski in jezikovni vidiki</hi>.
                                    Ljubljana: Znanstvena založba Filozofske fakultete Univerze v
                                    Ljubljani, 2017, 46.</p></note> Poleg tega so bili v
                            uradnih listih od leta 1878 dalje vsako leto do razpada avstro-ogrske
                            monarhije (razen v letih 1916 in 1918) objavljeni tudi pregledni seznami
                            veljavnih aprobiranih učbenikov za ljudske in meščanske šole. Sočasno z
                            letnimi seznami učbenikov za ljudske in meščanske šole so začeli voditi
                            tudi ločene sezname učnih pripomočkov. Od leta 1884 dalje so bili
                            približno na vsaka štiri leta priobčeni tudi pregledni seznami
                            aprobiranih učbenikov za gimnazije in realke. </p>
                    <p>V sklopu dela z Uradnimi listi Ministrstva za bogočastje in uk je nastal
                            razmeroma obsežen korpus seznamov aprobiranih učbenikov in učnih
                            pripomočkov, ki sva se ga zaradi njegove potencialne uporabnosti za
                            raziskovalce obravnavane problematike odločila ločeno vključiti tudi v
                            končno različico digitalne monografije. Pri prepisih naslovov sva vselej
                            verno sledila zapisu v Uradnih listih Ministrstva za bogočastje in uk.
                            Slednji se od dejanskih naslovov sicer lahko nekoliko razlikujejo
                            (praviloma gre za manjše tipkarske napake ali skrajševanje daljših
                            naslovov), vendar pa te razlike identifikacije posameznih učbenikov
                            praviloma ne otežijo. V naslednjih vrsticah bova skušala na kratko
                            orisati strukturo in potencialno uporabnost pričujočega korpusa
                            seznamov. 
                    </p>
                    <p>Pričujoči korpus seznamov aprobiranih učbenikov in učnih pripomočkov za
                            obdobje med letoma 1869 in 1918 je sestavljen po naslednjem
                        ključu:</p>
                    <p>1. V sezname so vključeni učbeniki in učni pripomočki za ljudske in
                            meščanske šole, gimnazije, realke in dekliške liceje. Vključeno je zgolj
                            gradivo v slovenskem jeziku oziroma gradivo, ki je bilo izrecno
                            namenjeno pouku v ljudskih šolah s slovenskim učnim jezikom. Zlasti pri
                            učnih pripomočkih tu seveda nastane problem, saj najbrž ne bi bilo
                            preveč drzno domnevati, da je marsikateri učni pripomoček, ki sicer ni
                            pisan v slovenščini ali pa ni bil izrecno namenjen pouku v šolah s
                            slovenskim učnim jezikom, lahko služil za pouk v šolah s slovenskim
                            učnim jezikom. Omejitev na slovenščino je tako, denimo, privedla tudi do
                            tega, da v pričujoči seznam nisva vključila atlasov in zemljevidov
                            posameznih dežel, če ti niso bili izdani v slovenščini, temveč v kakšnem
                            drugem jeziku (praviloma gre za zemljevide v nemščini in
                            italijanščini).</p>
                    <p>2. Za obdobje med letoma 1869 in 1877 je pričujoči seznam sestavljen na
                            podlagi seznamov »Alphabetisches Verzeichnis über Lehrbücher und
                            Lehrmittel« in »Verfügungen, betreffend Lehrbücher und Lehrmittel«. Ti
                            seznami nam povedo, kateri učbeniki so bili aprobirani v posameznem
                            letu, vsebujejo podatke o avtorju, naslovu, kraju, založniku, letu
                            izdaje, okolju, v katerem je uporaba učbenika predvidena (tu gre
                            praviloma bodisi za posamezne tipe izobraževalnih ustanov, redkeje za
                            deželni okvir), vrsti učbeniškega gradiva in stopnji, ki ji je bil
                            učbenik namenjen, ne prinašajo pa celovitega seznama za posamezno leto
                            veljavnih učbenikov. Kot sva že pojasnila, sva se pri zbiranju in
                            digitalizaciji srednješolskega učbeniškega gradiva omejila na prve štiri
                            letnike (v zvezi z izjemami glej 1. točko). Vsi seznami tega tipa so v
                            pričujočem korpusu seznamov označeni po ključu
                            »[Leto]_Vf._Lehrbücher_mittel«. Tovrstne sezname sva vodila tudi za
                            poznejše obdobje, a sva zaradi vedno večje količine aprobiranega gradiva
                            s sestavljanjem tega tipa seznamov, začenši z letom 1900, prenehala. Vsi
                            učbeniki so bili od leta 1878 oziroma 1884 navedeni tudi v preglednih
                            seznamih aprobiranih učbenikov. Tovrstne sezname sva vnovič pripravila
                            za obdobje od leta 1915 dalje. Po letu 1915 namreč preglednih seznamov
                            aprobiranih učbenikov za gimnazije in realke niso več sestavljali, po
                            letu 1917 pa se je enako zgodilo tudi s preglednimi seznami učbenikov za
                            ljudske in meščanske šole. Podatki v pričujočih seznamih so sicer
                            nekoliko izčrpnejši od tistih, ki jih je mogoče pridobiti s preglednih
                            seznamov, vendar pa je iskanje podatkov v razdelkih »Alphabetisches
                            Verzeichnis über Lehrbücher und Lehrmittel« in »Verfügungen, betreffend
                            Lehrbücher und Lehrmittel« s pomočjo pripadajočih kazal in podatkov, ki
                            jih prinašajo pregledni seznami učbeniškega gradiva, razmeroma
                            enostavno.
                    </p>
                    <p>3. Kot rečeno, so za obdobje od leta 1878 dalje (izvzemši leti 1916 in
                            1918) nato za vsako leto na voljo pregledni seznami učbenikov za ljudske
                            in meščanske šole, ki omogočajo dober pregled nad spremembami v
                            strukturi učbeniškega gradiva in bi bili že sami na sebi lahko zanimiv
                            predmet obravnave. Vsi omenjeni seznami so označeni po ključu
                            »[Leto]_Lehrbücherverzeichnis_V_B«. Podobno velja za pregledne sezname
                            učbenikov za gimnazije in realke. Ti so bili sicer sestavljeni v daljših
                            časovnih presledkih in so na voljo za leta 1884, 1888, 1892, 1896, 1900,
                            1904, 1909 in 1915. V sezname je vključeno tudi gradivo za višje razrede
                            srednjih šol, saj se nama je to zaradi preglednosti in možnosti
                            nadaljnje analize seznamov zdelo smiselno. Gradivo je namreč med seboj
                            načeloma mogoče ločiti brez večjih težav. Vsi omenjeni seznami so
                            označeni po ključu »[Leto]_Lehrbücherverzeichnis_G_R«.
                    </p>
                    <p>4. Sočasno z letnimi preglednimi seznami aprobiranih učbenikov za ljudske
                            in meščanske šole so začeli voditi tudi ločene sezname učnih
                            pripomočkov. Teh kljub temu, da so prav tako na voljo za celotno obdobje
                            med letoma 1878 in 1918 (razen za leti 1916 in 1918), nisva sestavljala
                            za vsako leto posebej, ampak v presledkih za leta 1878; 1880; 1890;
                            1900; 1910; 1917. Vsi omenjeni seznami so označeni po ključu
                            »[Leto]_Lehrmittelverzeichnis«.</p>
                    <p><hi rend="background(yellow)">Tu bo na voljo exel datoteka za izvoz </hi><hi rend="bold background(yellow)">seznama aprobiranih učbenikov</hi><hi rend="background(yellow)">.</hi></p>
                </div>
            </div>
            <div>
                <head>4 Viri in literatura</head>
                <list type="unordered">
                    <item>Andoljšek, Ivan: Naš začetni bralni pouk in učbeniki zanj I.
                            (1550–1869). Maribor: Dopisna delavska univerza Univerzum,
                        1978.</item>
                    <item><hi rend="italic">Deželni zakonik in vladni list za kranjsko
                            kronovino</hi> 25, št. 8 (26. junij 1873). Dostopno na Digitalna
                            knjižnica Slovennije – dLib: <ref target="http://www.dlib.si/?URN=URN:NBN:SI:DOC-B3JVUCGN">http://www.dlib.si/?URN=URN:NBN:SI:DOC-B3JVUCGN</ref>
                            (23. junij 2023).</item>
                    <item>Dular, Anja: <hi rend="italic">Živeti od knjig: zgodovina
                            knjigotrštva na Kranjskem od začetka 19. stoletja</hi>. Ljubljana :
                            Zveza zgodovinskih društev Slovenije, 2002.
                    </item>
                    <item>Grafenauer, Bogo: »Podržavljenje šolstva in splošna šolska obveznost.«
                            V: <hi rend="italic">Zgodovina Slovencev</hi>, ur. Čepič Zdenko
                            et. al. Ljubljana: Cankarjeva založba, 1979, 375–381.</item>
                    <item>Schmidt, Vlado: <hi rend="italic">Zgodovina šolstva in pedagogike
                            na Slovenskem I. (Od naselitve do 1805</hi>). Ljubljana: Delavska
                            enotnost, 1988.</item>
                    <item>Schmidt, Vlado: <hi rend="italic">Zgodovina šolstva in pedagogike
                            na Slovenskem II. (1805–1848).</hi> Ljubljana: Državna založba
                            Slovenije, 1964.</item>
                    <item>Schmidt, Vlado: <hi rend="italic">Zgodovina šolstva in pedagogike
                            na Slovenskem III. (1848–1870).</hi> Ljubljana: Delavska enotnost,
                            1988.</item>
                    <item>Šumrada, Janez: »Poglavitne poteze napoleonske politike v Ilirskih
                            provincah.«
                        <hi rend="italic">Zgodovinski časopis</hi> 61, št. 1–2 (2007):
                            75–84.</item>
                    <item>Žigon, Tanja; Almasy, Karin in Lovšin, Andrej: <hi rend="italic">Vloga in pomen prevajanja učbenikov v 19. stoletju: kulturnozgodovinski
                            in jezikovni vidiki.</hi> Ljubljana: <hi rend="background(white)">Znanstvena založba Filozofske fakultete
                            Univerze v Ljubljani</hi>, 2017.<lb/><ref target="https://doi.org/10.4312/9789612379773">https://doi.org/10.4312/9789612379773</ref></item>
                </list>
            </div>
            </div>
            
        </body>
    </text>
</TEI>